Mający niedawno premierę serial Beef (pol. Awantura) kwestie klasowe porusza od samego początku. Główny bohater marzący
o awansie społecznym, Daniel Cho, nie zostaje odpowiednio obsłużony w sklepie m.in. z powodu swojej biedy, którą ma
wypisaną na twarzy.
Przynależność klasowa warunkuje zachowania, język i wyobrażenia, dlatego jest rozpoznawalna niemalże od razu. Jak śpiewał
Kuba Sienkiewicz, wokalista Elektrycznych Gitar, „jestem z miasta, to widać, słychać i czuć”. Annie Ernaux w Bliskich
pisała: „Teraz naprawdę jestem burżujką”. Zaznaczyła w ten sposób konieczność zmiany zachowania w związku z awansem do
klasy wyższej.
„W niedzielę w pociągu powrotnym starałam się zabawiać syna, żeby siedział spokojnie, podróżni w pierwszej klasie nie
lubią hałasu i kręcących się dzieci” – dodała. Jedynie lud, podkreśliła Francuzka pisząca o własnej ojczyźnie,
jest głośny, co ewidentnie odróżnia go od klasy średniej i wyższej. Z kolei w słynnym koreańskim filmie Parasite
wyznacznikami odmienności były jedzenie i zapach, który posiadali biedni mieszkający w podmokłej piwnicy.
Daniel Cho w serialu Beef był człowiekiem pełnym frustracji, a jego gniew wściekłością Innego/wykluczonego – niesłyszanego
i niemającego szansy na artykulację swojego głosu w przestrzeni publicznej. W jego życiu praktycznie nic mu się nie
układało, a jego pragnienia wiązały się z chęcią stania się podmiotowym i uznanym przez innych oraz możnością bycia sobą.
Szansę na to wiązał z wzbogaceniem się. Majątek zyskał później nie dzięki kapitałowi, lecz poświęceniu się na rzecz
lokalnej wspólnoty chrześcijańskiej.
To, że wątek walki klas wraca w serialu z popkulturowego mainstreamu, nie jest przypadkiem. Motyw ten obserwujemy nie
tylko w Beef czy wspomnianych dziełach Ernaux, ale także refleksji intelektualistów. Przykładem może być esej Powrót do
Reims filozofa Didiera Eribona. Wszyscy ci twórcy pokazują, że najbardziej podstawowe tożsamości, wyuczone przez szkołę
i rodzinę, są dla klasy ludowej zasadniczym źródłem szczęścia i godności. Może nią być tożsamość narodowa, klasowa
(jak w przypadku ojca Eribona, który był dumny z robotniczego pochodzenia) i religijna (Daniela Cho właśnie podczas
nabożeństwa pozwolił sobie na płacz i autentyczne okazanie najgłębiej skrywanych emocji).